---
title: Podsumowanie stycznia 2019
date:  '2019-01-30'
---

Pora na podsumowanie stycznia 2019. Działo się sporo, blog nabrał kształtu, doszło trochę nowych funkcjonalności, ale również nie obyło się bez wypadków. Zapraszam Cię do dalszej lektury.

### Co udało się zrobić?
Styczeń to przede wszystkim start mojego bloga. Postanowiłem wystartować z na prawdę minimalną wersją strony, by móc później dokumentować kolejne etapy jej ulepszania. A więc co przez cały styczeń udało się dodać / zmienić? 
#### System komentarzy
Dodałem system komentarzy Disqus. Od teraz możecie komentować moje wpisy po wcześniejszej rejestracji w systemie. Szczerze powiedziawszy myślałem, że implementacja disqusa będzie duża trudniejsza niż w rzeczywistości była. O tym jak to wyglądało od środka przygotuję jeszcze wpis :)
#### Trzy wpisy techniczne
W tej kwestii nie wyszło do końca tak jak bym sobie tego życzył. Miałem nadzieję na publikację czterech wpisów, jednak w dzień publikacji trzeciego wpisu (który przypadał w środku stycznia) okazało się, że jest go tylko połowa...! Byłem bardzo zdziwiony, że w 2019 roku edytor plików markdown, którego używam, nie ma autozapisu przy zamykaniu programu. Z wrażenia opadły mi ręce i odeszła chęć na pisanie czegokolwiek przez kilka dni. Ostatecznie przerzuciłem się na [edytor online](https://stackedit.io/), który posiada automatyczną synchronizację z Google Drive. Pomimo problemu z edytorem i tak jestem zadowolony z tego co udało się napisać. Udostępniłem Wam dwa wpisy z serii podstaw JavaScript oraz jeden o dokumentowaniu powstawania bloga, chociaż ten ostatni uznałbym raczej jako wstęp do serii.
#### Wygląd
Zmieniłem trochę wygląd bloga, ale mimo wszystko i tak jest bardzo minimalistyczny. Z ważniejszych zmian jakie zaszły mogę wymienić:
* zmniejszenie wielkość fontów
* strona zaczęła dopasowywać się do wysokości okna przeglądarki
* dodanie efektu cienia dla głównego kontenera z treścią bloga
* zmiana w wyglądzie bloków z kodem, zajmują całą szerokość kontenera i mają inny font

[Tutaj](https://web.archive.org/web/*/remigiuszwasiak.pl) możecie sprawdzić jak wyglądała strona w dniu 5 stycznia 2019.
#### Odnośniki do nagłówków
W treści postów, po najechaniu kursorem na nagłówek, wyświetla się ikonka symbolizująca link. Po kliknięciu w ikonkę strona scrolluje się do tego nagłówka. Działa to identycznie jak w plikach README.md na githubie. Dodatkowo, każdy nagłówek posiada swój id, dzięki czemu możemy się do niego odwołać w url.
#### Dodanie polityki prywatności
Sklecenie treści na tej podstronie było dla mnie dosyć sporym wyzwaniem, ponieważ robiłem to po raz pierwszy. Zdecydowanie nie chciałem, by pisana przeze mnie polityka brzmiała jak umowa kredytowa z bankiem czy ustawa sejmowa. Wyszło z tego mam nadzieję coś, co każdy będzie w stanie zrozumieć.
### Plany na kolejny miesiąc
W następnym miesiącu chciałbym dołożyć kolejne funkcjonalności charakterystyczne dla blogów. Planuję również skupić się na rozpoczęciu działań promocyjnych by stopniowo zwiększać liczbę czytelników. Dwa główne cele na miesiąc luty przedstawiają się następująco:
#### System kategorii i tagów
W tej kwestii zastanawiam się jeszcze czy dodawać kategorie i tagi, czy same tagi. Chodzi o to, że blog przez pierwsze pare miesięcy będzie raczej monotematyczny i nie wiem czy podział wpisów na kategorie na chwilę obecną będzie miał sens. Natomiast system tagów będzie priorytetem, ułatwi filtrowanie wpisów z dwóch różnych serii postów technicznych.
#### Promocja bloga
Na tej płaszczyźnie poruszam się jeszcze jak dziecko we mgle, ale chciałbym ruszyć jakkolwiek ten temat. Jeżeli macie pomysły gdzie i jak mogę promować mojego bloga to będę wdzięczny za porady w komentarzach.
### Trochę statystyk
Na koniec kilka statystyk mojej strony dla ciekawskich (stan z dnia 29.01.2019):
1. Ilość unikalnych odsłon: 183
2. Ilość użytkowników: 80
3. Ilość napisanych słów w styczniu: 4135

Ilość użytkowników i odsłon nie powala, jestem ciekaw jak te statystki zmienią się gdy zacznę robić coś w kierunku szerszego promowania bloga. Jeżeli chodzi o ilość napisanych słów, to jestem zadowolony chociaż w kolejnych miesiącach będę chciał zwiększać tę liczbę.
### Podsumowanie
Styczeń 2019 uważam za udany. Cieszy mnie to, co zostało zrobione. Nie mogę doczekać się podsumowania lutego, wtedy tak na prawdę będę miał odniesienie w jakim kierunku idę. Dziękuję wszystkim, którzy śledzą tego bloga. Do następnego razu!
