---
title: Mieszanka wybuchowa - czyli o połączeniu biznesu i programowania.
date:  '2019-04-27'
heroImg: './biznes-it.jpg'
tags: ['informacje']
---
Czy programista na etacie może zarabiać na swoich produktach, które koduje na boku? Postanowiłem sprawdzić to na sobie i połączyć naukę biznesu i programowania jednocześnie. W tym wpisie pokażę Ci pewne miejsce w którym będziesz mógł śledzić moje postępy w tym zakresie.

### Zatrzymaj się, nie pędź ślepo przed siebie
Ponad miesiąc temu, postanowiłem na chwilę wstrzymać swoje wszystkie działania związane z tym blogiem oraz innymi planami kariery programisty. Chciałem tym samym przemyśleć czy kierunek w którym idę jest dla mnie dobry.

Z moich kilkudniowych rozmyślań wynikła jedna istotna kwestia. Dotarło do mnie, że programowanie (czy to BE czy FE) samo w sobie nic nie znaczy, jeśli nie stoi za tym ktoś - kto z zadowoleniem będzie korzystał z tego co Ty jako programista stworzyłeś.

Zrozumiałem, że nie chcę być tylko programistą, który zna wszystkie najlepsze praktyki, wzorce i architektury. Programowanie samo w sobie jest mega interesujące - pozwala na budowanie czegoś z niczego w każdym miejscu gdzie jest prąd i połączenie z Internetem. Jednak samo budowanie dla sztuki jest czymś totalnie pozbawionym sensu (chyba że się uczysz). Musi być ktoś, kto będzie chciał korzystać z tego co zbudujesz, a jeszcze lepiej - by był gotowy za to zapłacić. W końcu trzeba jakoś żyć?

### Programista i biznes
Po tym jak ułożyłem sobie w głowie sprawy priorytetów, naturalnym było to, że zacząłem eksplorować tematy sprzedaży i marketingu, głównie aplikacji SaaS'owych.  

Połączenie umiejętności technicznych i biznesowych, w mojej ocenie, może się świetnie uzupełniać. Wiesz jak poznawać potrzeby klienta, gdzie go szukać i jak rozwiązać jego problem - a potem wydevelopować dedykowane dla niego rozwiązanie samodzielnie lub z zespołem. 

### Własny SaaS
Niejednemu programiście marzył się kiedyś własny SaaS lub cokolwiek innego na czym mógłby zarobić kokosy i zakończyć pracę na etacie. Opcje, które z tym marzeniem się wiążą są 3. Pierwsza i najpowszechniejsza to taka, że nigdy tego SaaS'a nie zrobił. Druga jest, taka - że coś zrobił, ale nic z tego nie wyszło. Trzecia, bardzo mało prawdopodobna - że zrobił i świetnie na tym zarobił.

Prawda jest taka, że wielu z tych wannaBeSaasMake'rów zabiera się za to od bardzo złej strony, bo nie rozumieją, że kod w tym całym przedsięwzięciu jest najmniej istotny. Owszem, kod jest niezbędny - ale nie najważniejszy. Ciężko mi było się z tym pogodzić, ale w końcu to do mnie dotarło. 

### Nowa ścieżka
W związku z tym, że zmieniłem lekko azymut na mojej drodze, powstało nowe miejsce w którym będę bardziej aktywny. Uruchomiłem bloga, w którym będę omawiał kwestie związane z tworzeniem i sprzedawaniem własnych produktów, bez rezygnowania z etatu. Będę tam dokumentował moje sukcesy i porażki, dlatego zapraszam Cię serdecznie do jego śledzenia :)

[https://ministartup.pl](https://ministartup.pl/rwblog)

### Co z tym blogiem?
Ten blog będzie sobie istniał póki co w takiej formie w jakiej jest obecnie. Nie zamierzam publikować narazie tutaj żadnych nowych wpisów, ale też nie będę go dezaktywował. 

Do zobaczenia (mam nadzieję) na [ministartup.pl](https://ministartup.pl/rwblog)!
